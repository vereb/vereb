<p>20 év kihagyás után sötétben tapogatózom, kóstolgatom az új technológiákat. Nem igazán szívderítő érzés, hogy amit ma használatba veszek (nagy nehezen megszokom), az jövőre esetleg elavul, nem támogatják tovább. Ezért óvatosan nyúlok bármihez, hiszen az élet túl rövid ahhoz, hogy rossz bort igyunk.</p>
<p><b>Adatgyűjtés és -feldolgozás, IoT, UI, adatok/eredmények tálalása, webes API. VS Code, PlattformIO, node.js, Google Docs, GAS, GAE. JavaScript, HTML és c++</b> alkatrészekből igyekszem összekovácsolni a megfelelő működést, de már látom a kanyarban a Dart és a Flutter közeledését. Jó cuccok ezek. Hatékonyak. A számítógépes programozás hőskorában be kellett vernem vagy 30 ezer sort ahhoz, hogy kikerekedjen valami használható, amihez napjainkban a töredéke elég.</p>
<p>Szőlő, bor, pince. Szüret, bogyózás, kénezés, préselés, alkoholos erjesztés, almasavbontás stb. Figyelni kell a részletekre (különben pocsék lőre készül), miközben rengeteg tanulságos adat keletkezik. Azon vagyok, hogy ezek ne csak kockás füzetekbe kerüljenek, meg krétával hordókra írva, hanem használjunk korszerű eszközöket az adattároláshoz, a feldolgozáshoz és az eredmények megjelenítéséhez. Egyedül csinálom, nem lesz könnyű menet. Attól tartok, hogy a 2020-as évjáratú cabernet sauvignon hamarabb kerül palackba, minthogy ezzel a fejlesztéssel elkészüljek.</p>
<p>Van, aki a nyúllábban hisz, esetleg amulettet lógat a nyakába. Én a nagypapám nevével regisztráltam. Rendkívül szorgalmas ember volt, ami nem ragadt rám teljes mértékben, de a jó példa lelkesít.</p>
